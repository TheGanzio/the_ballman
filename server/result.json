[
    {
        "title": "Монастир у Франції розпродав 2 тонни елітного сиру онлайн: через COVID-19 продажі впали, а товару накопичилось забагато",
        "preDescription": "Французьке абатство Сіто на сході країни розпочало «екстрений» розпродаж свого елітного сиру, який воно зазвичай виробляє для ресторанів і заможних покупців. Пояснюють це тим, що через COVID-19 у них поменшало клієнтів, а в льохах місця для сиру вже не вистачає.",
        "description": "Про це повідомляє AFP.Монастир у Сіто, заснований ще наприкінці ХІ століття, здавна славився саморобним напівтвердим сиром, який виготовляли зі свого молока — на території абатства зараз тримають 75 корів, за якими доглядають 19 монахів.Зазвичай навіть цього не вистачає, щоб задовольнити попит: сир майже миттєво розкуповують ресторани, а також клієнти їхньої власної крамниці. Але через пандемію коронавірусу продажі сиру впали майже на 50%.Ще з 30 жовтня у Франції закриті ресторани, які були одними з головних покупців товару; з епідемічних міркувань закрили й крамницю при монастирі. Так у льохах накопичилося 4000 головок сиру загальною вагою у 2,8 тонни, й місця для його зберігання майже не лишилося.Абатство звернулося до французького інтернет-стартапу Divine Box, який допомагає монастирям у всьому світі продавати свою продукцію онлайн. Покупці могли замовити від двох головок сиру, кожна з яких вартує 23 євро, плюс вартість доставки.У Сіто хотіли продати онлайн принаймні тонну сиру до вечора 29 березня, але вже станом на 27 березня в абатства замовили понад дві тонни, тож онлайн-продажі довелося завершити. Покупцям обіцяють доставити їхній сир орієнтовно 13-15 квітня.",
        "authorName": "Олег Павлюк"
    },
    {
        "title": "У Білорусі намагалися зібрати перший у 2021 році масовий мітинг. МВС затримало понад 100 людей, але мітингів не побачило",
        "preDescription": "У Білорусі в суботу, 27 березня, опозиційні Telegram-канали й опозиція закликали людей вийти на першу в цьому році масову акцію протесту проти влади незаконно обраного президента Олександра Лукашенка.",
        "description": "Через деякий час, однак, від ідеї масового мітингу організатори були змушені відмовитися, оскільки людей на вулиці вийшло небагато, і закликали організовувати децентралізовані акції або марші у своїх районах.Акцію планували приурочити до Дня волі — неофіційного білоруського свята, яке припадає на 25 березня й пов’язане з річницею виникнення першої національної білоруської держави — Білоруської Народної Республіки — у 1918 році.Станом на 17:00 білоруський правозахисний центр «Вясна» нарахував щонайменше 47 затриманих по всій країні, зокрема 30 — у Мінську. Серед них — журналісти порталів TUT.BY (втратив реєстрацію як ЗМІ) і «Наша ніва», а також членкиня опозиційного Координаційного центру Наталія Дуліна.Крім того, як пишуть наші білоруські колеги з «Еврорадио», затримання відбувалися біля центральних станцій метро й на площі Бангалор — до того ж силовики захоплювали й випадкових перехожих.МВС Білорусі повідомило про затримання понад 100 людей. Водночас заявило, що жодного «несанкціонованого масового заходу» в Білорусі вони не виявили, а затримані «порушували громадський порядок», цитує повідомлення прессекретарки МВС російське інформагентство ТАСС.Разом із тим очевидці й журналісти вранці 27 березня публікували свідчення того, як у центр Мінська стягували спецтехніку й силовиків — на той час жодних акцій у місті не відбувалося.Яка ситуація в Білорусі?Із серпня 2020 року в країні відбуваються масові протести через оголошені результати президентських виборів. За даними ЦВК, перемогу з великим відривом здобув Олександр Лукашенко. Однак протестувальники не визнають цих результатів і вимагають визнати опозиціонерку Світлану Тіхановську легітимною президенткою Білорусі.Попри масові мітинги та акції в усій країні, 23 вересня Лукашенко «по-тихому» провів інавгурацію та знову обійняв посаду  президента. А протестувальників силовики жорстко розганяли, затримували й загалом переслідують, зокрема й кримінальними справами.Протягом останніх місяців протестувальники замість масових протестів, які відбувалися в серпні-жовтні 2020 року, вдаються до регулярних локальних мітингів. Не менш регулярними є й суди над неугодними.Низка країн Євросоюзу, а також Велика Британія, США, Канада не визнали легітимність Лукашенка, ввели санкції проти білоруської влади та закликали до нових виборів.Україна також не визнала легітимності Лукашенка та на державному рівні припинила всі контакти з Білоруссю через політичну кризу в країні. Міністерство закордонних справ України також заявило, що офіційно не називатиме Лукашенка президентом Білорусі.",
        "authorName": "Олег Павлюк"
    },
    {
        "title": "«Засіб пропаганди й агресивної дипломатії». Очільник МЗС Франції розкритикував спроби Росії просунути «Спутник V» в ЄС",
        "preDescription": "Міністр закордонних справ Франції Жан-Ів Ле Дріан заявив, що Росія перетворила свою вакцину від коронавірусу «Спутник V» у «засіб пропаганди й агресивної дипломатії», політизуючи питання її експорту в інші країни світу, зокрема і в Європейському Союзі.",
        "description": "Таку думку французький топдипломат висловив в інтерв’ю радіо France Info у п’ятницю, 26 березня.На думку Жан-Ів Ле Дріана, спосіб, у який РФ подає інформацію про свою вакцину, є «радше засобом пропаганди й агресивної дипломатії, ніж виявом солідарності». Як приклад він навів обіцянку РФ поставити 30 тисяч доз «Спутника V» у Туніс.Водночас, як нагадав глава французького МЗС, міжнародна ініціатива COVAX уже надала Тунісу 100 тисяч доз вакцин, надасть ще 400 тисяч до травня, а загалом — 4 мільйони доз. «Це — ґрунтовна робота, справжня солідарність, а не пропаганда», — вважає Ле Дріан.Критика французьким міністром дій Росії з’явилася на тлі заяв європейських політиків щодо готовності використовувати «Спутник V», а також проблем із виконанням іншими постачальниками вакцин своїх зобов’язань, що сповільнило темпи вакцинації в ЄС.Зокрема, допустили можливість використання російської вакцини політики в Німеччині, Франції, Австрії та Італії; в останній, як повідомляли російські ЗМІ, один із фармацевтичних заводів навіть домовився виробляти «Спутник V».Крім того, російський препарат уже схвалили Угорщина та Словаччина. У Словаччині він став причиною політичної кризи й відставки кількох членів коаліційного уряду.Разом із тим європейський комісар із питань внутрішнього ринку Тьєррі Бретон заявляв, що в Євросоюзу немає потреби використовувати російську вакцину, щоб сформувати колективний імунітет до COVID-19 на континенті.Російська сторона на початку березня заявляла про подання документів на реєстрацію вакцини в Європейське агентство з лікарських засобів. Регулятор тоді говорив, що не має достатньої кількості даних для завершення перевірки.«У вакцини немає національності та, якщо вона ефективна, її потрібно застосовувати. Але в Європейському Союзі застосовують лише ті вакцини, які заслуговують довіри і є безпечними», — заявив міністр закордонних справ Франції.Що відомо про «Спутник V»?Цей препарат розробили в Національному дослідницькому центрі епідеміології та мікробіології імені Гамалії. Його схвалили до використання одразу після завершення другого етапу клінічних досліджень у серпні 2020-го, що суперечить загальноприйнятим протоколам проведення випробувань.У вересні претензії до даних другого етапу клінічних випробувань вакцини висловила міжнародна група науковців (детальніше читайте в нашому матеріалі).Уже після оголошення про готовність вакцини в Росії розпочали останній, третій етап клінічних досліджень, але паралельно з цим розпочали вакцинацію населення. Ба більше, творці вакцини відмовилися вводити добровольцям плацебо в межах третього етапу досліджень. На думку фахівців, це фактично означає провал дослідження.А втім, 2 лютого в авторитетному медичному виданні The Lancet вийшла стаття про проміжні результати третього етапу досліджень «Спутника V». Наведені в ній дані свідчать, що російська вакцина справді дієва, але питання до коректності проведення випробувань (зокрема згадане викривлення добірки, а також відсутність протоколу щодо тестування учасників випробування) все ж залишаються.",
        "authorName": "Олег Павлюк"
    },
    {
        "title": "Ви з тих, хто відчуває нестерпний зубний біль, коли їсть морозиво? Тепер ми знаємо причину і як цьому можна зарадити",
        "preDescription": "Зубний біль, який виникає після вживання в їжу чогось холодного, може бути пов’язаний із невідомими раніше властивостями одонтобластів. Це клітини, з яких складається дентин — тканина зуба, розташована одразу під емаллю.",
        "description": "Як встановила група науковців із Бразилії, Німеччини та США, одонтобласти в деяких людей здатні відчувати холод. Це відкриття допоможе у створенні нових препаратів для догляду за ротовою порожниною — зокрема й жуйок, переконані автори дослідження.Раніше було відомо, що біль у зубах може викликати дірка, що сягає пульпи (м’якої тканини всередині зуба, сполученої з кровоносними судинами й нервами). Але зубний біль може виникати й у людей похилого віку.Чутливими до холоду можуть стати й пацієнти, які проходять хіміотерапію на основі платиновмісних препаратів. І болі в зубах інколи змушують людей припинити лікування раку, говорить співавтор дослідження Йоген Ленерц із Масачусетської багатопрофільної лікарні.Водночас зубний біль вивчати доволі важко. Його тканини, передусім дентин (який відповідає за форму зуба), тверді, а вивчити больові сигнали можна, лише викликавши біль безпосередньо в ротовій порожнині людини — тобто їй довелося б різати зуб.Тому дослідження зубного болю проводять на мишах, у яких маніпуляції над зубами роблять, поки тварини перебувають у стані анестезії. Їхню реакцію на біль досліджують через поведінку: приміром, миші із зубним болем п’ють більше підсолодженої води.Як з’ясував Ленерц із колегами, причиною чутливості зубів до холодного є білок, закодований у раніше відкритому гені TRCP5. Цей ген є в нервових клітинах різних частин тіла і, як було показано раніше, є медіатором больового сигналу, викликаного холодом.Зокрема, білок TRCP5 впливає й на клітини дентину одонтобласти, роблячи їх чутливими до холоду. Таким чином, людина відчуватиме біль у зубах, якщо дентин із тих чи інших причин позбавляється природного захисту — емалі.І хоча це звучить логічно, саме зв’язок болю з білком TRCP5 дозволив науковцям знайти, як саме можна подолати чутливість зубів до холоду — за допомогою гвоздичної олії, яку й раніше використовували з цією метою.Хімічна сполука евгенол, яка міститься в олії з гвоздики, виявилася дієвою в блокуванні діяльності TRCP5. Її Ленерц із колегами пропонують додавати, приміром, у жувальну гумку для людей із чутливими зубами. Але випробовувати самолікування категорично не радять.Дослідження було оприлюднене 26 березня у виданні Science Advances.",
        "authorName": "Олег Павлюк"
    },
    {
        "title": "МОЗ прибрав три області з «червоної» зони. До цього їх було більш як половина — це передумова для введення локдауну",
        "preDescription": "Міністерство охорони здоров’я вдруге за 27 березня оновило перелік регіонів України відповідно до ситуації з COVID-19. Кількість областей у «червоній» зоні скоротилася з 13 до 10. Раніше половину й більше областей у «червоній» зоні називали умовою для введення локдауну в країні.",
        "description": "В оновленому переліку з «червоної» зони виключили Рівненську, Черкаську та Чернігівську області. У цих регіонах протягом трьох днів поспіль фіксують більшу за допустимі 60 кількість госпіталізацій на 100 тисяч населення. Тепер області перебувають у «помаранчевій» зоні.Раніше міністр охорони здоров’я Максим Степанов говорив, що в Україні можуть ввести загальнонаціональний локдаун, якщо понад половина регіонів (тобто 13 чи більше з 25) опиниться в «червоній» зоні.Тим часом у Чернігівській зоні з 29 березня запроваджуються обмеження «червоної» зони. Такі самі обмеження діють у Миколаївській, Житомирській, Закарпатській, Івано-Франківській, Київській, Чернівецькій, Сумській, Одеській, Чернігівській областях та в Києві.У «червоній» зоні заборонено працювати закладам харчування, розважальним закладам, ТРЦ, кінотеатрам, театрам, закладам освіти (крім дитячих садочків і перших класів у школах), спортзалам, ринкам. Однак працюють банки, аптеки, заправки, ветеринарні магазини, усі продовольчі магазини.Крім того, міста й райони можуть на власний розсуд посилювати карантинні обмеження, якщо ситуація з коронавірусом у них погіршується. Серед останніх великих населених пунктів, які це зробили, — Тернопіль і Хмельницький.Який карантин в Україні зараз?З 24 лютого Україна повернулася до адаптивного карантину, який діяв улітку-восени 2020 року. Регіони поділили на «зелену», «жовту», «помаранчеву» та «червону» зони, у яких карантинні обмеження залежать від епідемічної ситуації.«Зелений» рівень передбачатиме перегляд або часткове скасування карантинних обмежень. «Жовтий» рівень автоматично запроваджують для всієї країни. У цій зоні лишатимуться ті обмеження, які діють зараз, але з певними пом'якшеннями.«Помаранчевий» рівень сигналізує про потенційну небезпеку — наближення до «червоного» рівня. Його можуть запроваджувати, якщо в регіоні впродовж тижня є перевищення за одним із визначених показників. Водночас місцеві органи влади можуть запроваджувати додаткові обмеження, якщо їхній регіон потрапив у цю зону.«Червоний» рівень запроваджуватимуть за рішенням загальнонаціональної комісії з питань техногенної безпеки та надзвичайних ситуацій, якщо впродовж трьох днів поспіль буде перевищення принаймні двох показників. Після цього на місцях мають ввести обмеження цього рівня впродовж 48 годин.Детальніше про обмеження й критерії читайте тут.",
        "authorName": "Олег Павлюк"
    },
    {
        "title": "У М’янмі провели військовий парад за участі заступника міністра оборони РФ. Того ж дня в країні вбили десятки людей",
        "preDescription": "На День збройних сил країни у М’янмі 27 березня провели військовий парад, який відвідав заступник міністра оборони Росії Олександр Фомін. Того ж дня, за підрахунками правозахисників, було вбито десятки протестувальників проти військового перевороту у М’янмі 1 лютого.",
        "description": "Про прибуття Фоміна у М’янму повідомило російське інформагентство ТАСС із посиланням на представників російського Міноборони.Після параду Фомін зустрівся з лідером військової хунти М’янми Мін Аун Хлайном. Під час перемовин російський чиновник назвав М’янму «надійним союзником і стратегічним партнером» РФ у Азії. Своєю чергою, Хлайн назвав Росію «справжнім другом».Окрім Фоміна, на військовому параді у М’янмі були присутні представники Китаю, Індії, Пакистану, Бангладеш, В’єтнаму, Лаосу й Таїланду, але лише на рівні військових аташе — як це було й на попередніх заходах, зазначає японське видання Nikkei.У Міноборони РФ рішення спрямувати заступника міністра пояснили кроком у відповідь на відвідування Мін Аун Хлайном параду перемоги в Москві. Водночас західні країни, які не визнають факт перевороту у М’янмі, запрошення на парад проігнорували.Того ж дня, 27 березня, в країні відбулися чергові масові протести проти військового перевороту, в яких загинули десятки людей. Інформагентство AFP нарахувало щонайменше 19 загиблих, Reuters говорить про 91 жертву, зокрема про одну дитину.Загалом від початку протестів проти військової хунти у М'янмі нарахували принаймні 328 загиблих, повідомляє Associated Press із посиланням на дані незалежної Асоціації допомоги політв'язням країни.Що сталось у М'янмі?Там військові 1 лютого влаштували державний переворот. Вони відсторонили від влади та затримали лідерку керівної партії «Національна ліга за демократію» Аун Сан Су Чжі та інших високопосадовців. Військові заявили, що затримання стали відповіддю на «фальсифікацію» парламентських виборів, які відбулися в країні в листопаді 2020 року.Влада в М'янмі перейшла до головнокомандувача збройними силами Мін Аун Хлайна. Раніше він погрожував скасувати Конституцію, якщо «закони не будуть виконуватися». Тоді військові заперечували, що головнокомандувач погрожував влаштувати державний переворот.3 лютого Аун Сан Су Чжі звинуватили в незаконному зберіганні рацій удома, а пізніше — у нібито порушенні закону про ліквідацію надзвичайних ситуацій. А президента країни Віна М'їна звинувачують у «порушенні карантину». Обох посадовців затримали військові.Після держперевороту в країні спалахнули масштабні протести проти влади військових. Поліція, своєю чергою, вдалася до жорстких розгонів протестувальників. Правозахисні організації та міжнародна спільнота загалом засудили дії військових, а низка країн ввела проти них санкції. Хоча деякі країни, як-от Китай і Росія, заявили про підтримку влади Мін Аун Хлайна.",
        "authorName": "Олег Павлюк"
    },
    {
        "title": "В ОП виголосили «перше й останнє попередження» владі Тернопільщини через вакцинацію від COVID-19 поза чергою",
        "preDescription": "В Офісі президента засудили факт вакцинації від коронавірусу працівників однієї з приватних компаній поза чергою на Тернопільщині та заявили, що влада області отримала «перше й останнє» попередження щодо цього інциденту.",
        "description": "Заступник глави ОП Кирило Тимошенко назвав факт позачергової вакцинації від COVID-19 «неприємною і відверто безсовісною подією», яка відбулася «в порушення наявного порядку вакцинації».Тимошенко додав, що влада Тернопільської області отримала «перше й останнє попередження щодо цього інциденту», й висловив сподівання, що «подібне більше не повториться — ні у Тернопільській, ні в інших областях».Напередодні ми повідомляли, що в Тернополі про вакцинацію своїх працівників проти коронавірусу повідомила приватна компанія «Агропродсервіс», а також її структурний підрозділ — «Тернопільський м'ясокомбінат».Координаторка щеплень у Тернопільській області Марія Павельєва нам у коментарі повідомила, що не знає ні про те, на яких підставах «Агропродсервіс» міг отримати вакцини, ні про факт щеплення співробітників цієї фірми взагалі.Директор місцевого «Центру первинної медико-санітарної допомоги» Микола Медвідь, в якого «Агропродсервіс» начебто отримав вакцини, заявив, що не отримував таких звернень.Засновником «Агропродсервіс» є народний депутат Ігор Чайківський, що входить у групу «За майбутнє». Головні види діяльності фірми — рослинництво та тваринництво.Як відбувається вакцинація в Україні?З 24 лютого в нас розпочалася вакцинація проти коронавірусу. На першому етапі почали вакцинувати медиків, які борються з коронавірусом, військових, а також публічних осіб — для популяризації вакцинації.З 22 березня почався другий етап вакцинації. Паралельно з мобільними бригадами тепер працюватимуть стаціонарні пункти щеплень, у яких вакцинуватимуть людей, старших за 80 років, працівників системи охорони здоров'я, зокрема сімейних лікарів та працівників соціальної сфери.На третьому етапі вакцинацією охоплять людей віком від 65 до 79 років, учителів та інших працівників сфери освіти; на четвертому — людей віком від 60 до 64 років, тих, хто має супутні захворювання, працівників місць обмеження волі та/або слідчих ізоляторів і засуджених чи взятих під варту; на п'ятому — решту населення України.Станом на 27 березня першу дозу вакцини отримали 192 264 людини, дві дози — одна людина. Це пов'язано з тим, що вже після початку вакцинації МОЗ збільшило інтервал між введенням двох доз вакцини з 28 до 90 днів.Вакцинацію поки здійснюють препаратом Covishield, який виробляє Інститут сироваток Індії за ліцензією вакцини AstraZeneca та Оксфордського університету. Крім того, в Україну 25 березня прибула перша партія китайської вакцини CoronaVac.",
        "authorName": "Олег Павлюк"
    },
    {
        "title": "У Таїланді в господаря прилавку забрали мавпу, яка страждає на ожиріння. Відвідувачі ринку годували тварину фаст-фудом",
        "preDescription": "У столиці Таїланду Бангкоку зоозахисники забрали в господаря трирічну мавпу, яка мешкала в його прилавку на ринку. Чоловік прив'язав її там, а відвідувачі пригощали нездоровою їжею.",
        "description": "Про це розповіли представники Центру захисту дикої природи, пише The Sun.Зоозахисники отримали повідомлення від небайдужих людей, що у цьому прилавку перегодовують мавпу. Вони відвідали тварину і виявили, що, крім усього іншого, мавпа прив'язана до стійки невідповідним повідком.Також з'ясувалося, що примат важить 20 кілограмів, що вдвічі більше норми. Зоозахисники тварину забрали. Тепер мавпу відправлять в «табір для товстих», де її посадять на сувору дієту, змусять займатися фізичними вправами та підготують до повернення в дику природу.Власник мавпи Маноп Емса сказав, що дуже дбав про неї та вважав членом сім'ї. Чоловік забрав осиротілу мавпу в іншого власника, хоча за тайськими законами таких тварин не можна тримати як домашніх улюбленців.Поки мавпа буде проходити реабілітацію, Емсану дозволять її відвідувати. Потім тварину відпустять на волю, але чоловік хвилюється, що там вона не виживе. Мовляв, мавпа дуже сумує, коли людей немає поруч.Начальник лісового господарства Департаменту національних парків Таїланду Наві Чангпіром нагадав, що якщо громадяни знаходять диких мавп, вони повинні зателефонувати в поліцію. Після цього фахівці заберуть тварин і подбають про них.",
        "authorName": "Вікторія Коломієць"
    },
    {
        "title": "Чернігівщина потрапила до «червоної» зони — обмеження почнуть діяти з 29 березня",
        "preDescription": "Державна комісія з питань техногенно-екологічної безпеки та надзвичайних ситуацій додала Чернігівську область до «червоної» зони карантину.",
        "description": "Про це повідомив міністр Кабінету Міністрів Олег Немчінов.Так, комісія вирішила встановити з 00:00 29 березня 2021 року «червоний» рівень карантину на території області. В регіоні введуть обмеження, які діють і в інших областях «червоної» зони.Тепер жорсткий карантин діє у Миколаївській, Житомирській, Закарпатській, Івано-Франківській, Київській, Чернівецькій, Сумській, Одеській, Чернігівській областях та Києві.Що передбачає «червона» зона?У ній діють жорсткі обмеження, як під час січневого локдауну: заборонено працювати закладам харчування, розважальним закладам, ТРЦ, кінотеатрам, театрам, закладам освіти (крім дитячих садочків і перших класів у школах), спортзалам, ринкам.Однак працюють банки, аптеки, заправки, ветеринарні магазини, усі продовольчі магазини.Прем'єр-міністр Денис Шмигаль заявляв, що в Україні почалася третя хвиля пандемії, її пік очікують наприкінці квітня. Новий локдаун по всій країні можуть запровадити, якщо більшість областей опиняться в «червоній» зоні карантину.",
        "authorName": "Вікторія Коломієць"
    },
    {
        "title": "Американські вчені розробили біопластик, який розкладається за три місяці",
        "preDescription": "У США команда дослідників із Єльського університету розробила біопластик на основі тирси, який здатний повністю розкладатися протягом трьох місяців.",
        "description": "Про це повідомляє ScienceDaily.Вчені змішали тирсу, яку зазвичай викидають як відходи на деревообробних підприємствах, з біорозкладаним розчинником. Так вони отримали суспензію з органічних полімерів і целюлози.Із отриманої суміші науковці сформували листи, з якими провели різні експерименти. З'ясувалося, що такий біопластик стійкий до пошкоджень, утримує воду і протистоїть ультрафіолетовому випромінюванню.Щоб перевірити вплив матеріалу на навколишнє середовище, його закопали в землю. У підсумку через два тижні біопластик почав руйнуватися, а через три місяці зовсім розклався.Також, за словами вчених, цей матеріал придатний до переробки: його можна повернути в початковий стан суспензії та використовувати повторно.Навіщо потрібен біопластик?Як розповів співавтор цього дослідження, професор Лянбін Ху, біопластик має безліч застосувань. Наприклад, його можна використовувати для виготовлення поліетиленових пакетів та упакувань — одне з основних видів використання пластику та головна причина утворення надлишків відходів.Науковець також переконує, що оскільки з біопластику можна робити різні форми, його також можна використовувати у виробництві автомобілів.Дослідники продовжують вивчати вплив їхнього біопластику на ліси. Хоча наразі в процесі виробництва використовують непотрібні залишки дерева на підприємствах, науковці розуміють, що для масштабного виробництва може знадобитися використання значної кількості деревини. Це може мати погані наслідки для лісів, землекористування, екосистем та зміни клімату.Це не перший подібний винахід. Приміром, хіміки з Массачусетського технологічного інституту США (МІТ) придумали, як створити термореактивну пластмасу, що піддається вторинній переробці. А в Австралії науковці заявляли про розробку й патентування пристрою, що може утилізувати пластик, який досі не підлягав переробці.",
        "authorName": "Вікторія Коломієць"
    }
]