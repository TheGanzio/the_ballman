[
    {
        "title": "У Венецію заборонять запливати круїзним лайнерам: загрожують архітектурі. Але заборона тимчасова, не всюди і не перша",
        "preDescription": "Міністри інфраструктури, культури, туризму й довкілля Італії спільно оголосили про тимчасову часткову заборону для круїзних лайнерів запливати до окремих частин Венеції. Пояснюють це тим, що вони послаблюють фундамент історичних будівель міста.",
        "description": "Відповідну заяву урядовці зробили під час онлайн-наради в четвер, 25 березня, повідомляють La Stampa та Il Post.Обмеження стосуватиметься історичного центру Венеції — зокрема площі Святого Марка (повз яку пропливають лайнери) та каналу Джудекка. Крім того, італійський уряд ініціює обговорення, як можна подолати проблему завантаженості водних каналів Венеції великими кораблями.Кораблі, які все ж мають із тих чи інших причин пропливати повз Венецію чи прибути до неї, перенаправлятимуть до найближчого промислового порту Магера. А вже звідти вантажі чи люди рухатимуться на менших кораблях.Це не перша спроба заборонити проходження великотоннажних суден Венецією. У 2012 році уряд Італії обмежив тоннажність кораблів, що пропливали каналом Джудекка, 40 тисячами тонн. Але на той час інших шляхів просто не було.Так аж до 2020 року каналом Джудекка продовжували курсувати близько 500 кораблів щороку тоннажністю до 96 тисяч тонн кожен — попри те, що у 2017 році уряд Італії пообіцяв боротися з цим явищем. Це часом призводило до аварій, зокрема зіткнень кораблів із туристичними човнами.З початком епідемії коронавірусу й скороченням морських перевезень міська влада Венеції спільно з перевізниками розробила план поступового розведення морського трафіку між містом і портом Магера через канал Петролі, що лежить подалі від історичного центру.",
        "authorName": "Олег Павлюк"
    },
    {
        "title": "Понад 70 років тому нацист забрав у дівчини-єврейки дорогу картину. Тепер полотно повернуть родичам законної власниці",
        "preDescription": "Уряд Франції оголосив, що поверне картину «Трояндові кущі під деревами» австрійського художника Густава Клімта нащадкам її законної власниці — єврейки Нори Стясної. Та 1938 року була змушена продати полотно під тиском свого хлопця — нациста Філіпа Хойслера.",
        "description": "Про це оголосила міністерка культури Франції Розлін Башло — країна придбала полотно Клімта у 1980 році, не знаючи про історію, яка за ним стояла, повідомляє The Times.Нора Стясна походила зі знатного роду австрійських євреїв. «Трояндові кущі під деревами» вона успадкувала у 1927 році від свого дядька, колекціонера Віктора Цукеркандля.Під час навчання у Віденській школі прикладних мистецтв Стясна закохується в підмайстра одного з викладачів — Філіпа Хойслера, який був на 11 років старшим за неї й, до того ж, мав дружину (але приховував це).Через деякий час шляхи Стясної та Хойслера розійшлися. Дівчина знайшла чоловіка й завела сім’ю. Хлопець переїхав до Німеччини й приєднався до лав нацистського руху.1938 року Німеччина анексувала Австрію. Тоді ж Хойслер поїхав у Відень, де спершу проголосив себе директором школи, в якій раніше працював, а після звільнення (через жорстоке поводження з учнями) — почав шукати Стясну.Дівчина не могла чинити опір Хойслеру (зокрема й через політику нацистської Німеччини щодо євреїв), і той зрештою змусив її продати «Трояндові кущі під деревами» за 400 райхмарок — десь одну восьму реальної вартості полотна.Від нацистських концтаборів Стясну це не врятувало: вона, як і її чоловік і син, загинули там у роки Другої світової. Вижила сестра — Герміне Мюллер-Гофман.Після війни жінка знайшла Хойслера й зажадала від нього повернути картину. Той заперечував і те, що був нацистом (хоча зберігся його партбілет, який вказує на протилежне), і що полотно в його власності — саме «Трояндові кущі під деревами» Клімта.Хойслер по своїй смерті заповів картину доглядальниці — Герті Блюмель. Та продала її на аукціоні у Швейцарії, а згодом, у 1980-му, полотно опинилося у Франції.Це єдина репродукція Клімта, яка перебуває у власності держави — вона експонувалася в паризькому Музеї д’Орсе.Коли справжню долю полотна дізналися мистецтвознавці, вони провели розслідування — і тепер уряд Франції заявив, що поверне картину її законним власникам, онукам сестри Нори Стясної.За словами Розлін Башло, «Трояндові кущі під деревами» Клімта — це картина, яка є свідченням «зламаних життів» за часів нацизму в Європі.",
        "authorName": "Олег Павлюк"
    },
    {
        "title": "В ООН спрогнозували, коли Індія зможе відновити експорт вакцин від коронавірусу. Їх недоотримує і Україна",
        "preDescription": "",
        "description": "ЮНІСЕФ — спеціалізована установа ООН, яка наразі також відповідає за глобальний розподіл вакцин від коронавірусу, — очікує, що Індія відновить наразі призупинений експорт препарату від COVID-19 у травні 2021 року.Як ідеться у відповіді речниці ЮНІСЕФ на запит Reuters, у травні Інститут сироваток Індії планує «повністю відновити постачання» вакцини британсько-шведської компанії AstraZeneca в межах програми COVAX, спрямованої на забезпечення препаратами менш заможних країн.У ЮНІСЕФ також зазначили, що ведуть перемовини з Індією, щоб та дозволила вивезення з країни принаймні частини вакцин у квітні. Наразі з 90 мільйонів доз препарату AstraZeneca, які мали б бути експортовані у березні-квітні, Нью-Делі передав 28 мільйонів.Ініціатива COVAX — Глобальний механізм із розподілу вакцин від COVID-19 — була започаткована кількома неурядовими організаціями під егідою ООН. Її мета — забезпечити справедливий розподіл вакцин у світі, зокрема серед країн, які не можуть їх собі дозволити.За останніми даними, в межах COVAX було розподілено 32 мільйони доз вакцини між 61 країною, при цьому ще 36 поки не отримали жодної дози препарату. Україна, серед іншого, має отримати вакцини AstraZeneca й Pfizer — усього до 16 мільйонів доз.З 24 лютого в Україні почалася вакцинація препаратом Covishield — він виготовляється на вже згаданому Інституті сироваток Індії за ліцензією AstraZeneca. Але 25 березня стало відомо про обмеження Індією експорту вакцин через зростання внутрішнього попиту.Пізніше факт затримання постачання індійської вакцини підтвердили в МЗС. Причин такого кроку він тоді не назвав. Водночас раніше голова комітету Верховної Ради з питань охорони здоров'я Михайло Радуцький заявляв, що експорт вакцини могли призупинити через дискредитацію препарату та її виробників в Україні. Але підтверджень цьому немає.",
        "authorName": "Олег Павлюк"
    },
    {
        "title": "У Європейському Союзі показали, як виглядатиме їхній «ковід-паспорт», і сказали, коли його буде запроваджено",
        "preDescription": "",
        "description": "Європейський комісар із питань внутрішнього ринку Тьєррі Бретон, який також відповідає за вакцинацію від COVID-19 у ЄС, продемонстрував зовнішній вигляд «цифрового зеленого сертифіката» — електронного документа, який підтверджуватиме факт щеплення його власника.Проєкт документа, анонсованого 17 березня, Бретон представив у неділю, 28 березня, в етері французького телеканалу La Chaîne Info.На документі вказуватимуться дата народження й паспортні дані власника (з можливістю перевірки через QR-код), а також те, чи хворіла людина на COVID-19, чи зробила щеплення — або який у неї результат ПЛР-тесту.«Цифровий зелений сертифікат» можна буде роздрукувати на папері (формат А4) або ж завантажити у смартфон. Остаточно впровадити документ у Європейському Союзі планують із 15 червня; його формат буде єдиним для всіх країн-членів.Також єврокомісар наголосив, що «цифровий зелений сертифікат» буде добровільним, але в разі відмови від вакцинації людям усе одно потрібно буде здавати тест на коронавірус, щоб їх могли допустити в окремі місця (зокрема на літак).«Якщо такі люди [які не хочуть отримувати \"цифровий зелений сертифікат\"] в’їжджають у країну з обмеженнями щодо COVID-19, вони зможуть пройти швидкий тест [на COVID-19]», — запевнив Бретон.У Євросоюзі сподіваються, що «цифровий зелений сертифікат» дозволить повернутися до «нормального життя», в якому люди не ризикуватимуть заразитися коронавірусом чи інфікувати інших: «Це ціна [за відновлення] туристичного сезону порівняно з минулим роком».Що таке «ковід-паспорти»?Так називають документи, які так чи інакше підтверджують факт вакцинації людини від коронавірусної хвороби. «Ковід-паспорт» має засвідчити, що людина не лише не хвора на COVID-19, а й не становить небезпеки для інших і не може захворіти сама.Про ці документи говорили в тій чи іншій формі з початку пандемії коронавірусу, але лише з початком масової вакцинації людей країни почали їх впроваджувати на національному рівні й говорити про запровадження певного глобального «ковід-паспорта».Від кінця січня Ісландія першою з країн Шенгенської зони почала видавати сертифікати вакцинації всім, хто отримав другу дозу вакцини, а також визнаватиме аналогічні документи з інших країн Європи. А Ізраїль — лідер за темпами вакцинації від коронавірусу — видає «зелені паспорти» тим, хто отримав дві дози вакцини.Попередньо ЄС має намір дозволити видавати іноземцям свої сертифікати вакцинації, зокрема й тим людям, які були щеплені незатвердженими в Євросоюзі вакцинами (китайськими, російськими тощо). Тобто на них можуть претендувати й українці.Що ж стосується українських «ковід-паспортів», то раніше головний санітарний лікар Віктор Ляшко переконував, що якщо певна країна вимагатиме під час перетину кордону міжнародне свідоцтво про вакцинацію проти COVID-19, українці отримуватимуть таку безплатну довідку онлайн у два кліки.",
        "authorName": "Олег Павлюк"
    },
    {
        "title": "Прем’єр Вірменії оголосив, що піде у відставку у квітні. «Не для того, щоб піти, а щоб відбулись позачергові вибори»",
        "preDescription": "Прем’єр-міністр Вірменії Нікол Пашинян заявив, що у квітні подасть у відставку, щоб у країні могли відбутися позачергові парламентські вибори. Таку заяву він зробив на тлі антиурядових протестів, що тривають із листопада 2020 року через війну в Нагірному Карабаху.",
        "description": "Про намір піти у відставку Пашинян заявив у неділю, 28 березня, на зустрічі із жителями села Арагац, що в Армавірській області на південному заході країни. Трансляція заходу велася у Facebook Пашиняна.«У квітні я подам у відставку — не щоб піти, а щоб відбулися позачергові парламентські вибори. У цей час я продовжу залишатися виконувачем обов’язків прем’єра», — сказав Пашинян (цитата за російським «Интерфаксом»).Він також додав, що готовий визнати поразку на виборах: «Якщо ви підтвердите [наші повноваження], ми продовжимо служити вам краще, ніж раніше. Якщо ні — передамо владу тому, кого ви оберете».Для оголошення дострокових виборів у Вірменії глава уряду повинен подати у відставку, а парламент — двічі провалити голосування за нового. Після цього парламент автоматично розпускається, і назначаються нові вибори.Протести й політична криза у ВірменіїІз листопада 2020 року у Вірменії тривають акції опозиції, яка вимагає відставки Пашиняна. Його звинувачують у поразці на війні в Нагірному Карабаху, що тривала із серпня по листопад 2020-го. За її підсумками Вірменії довелося підписати мирну угоду на вигідних Азербайджану умовах.Зокрема, Єреван віддав Баку фактично весь так званий пояс безпеки — це райони Азербайджану, захоплені вірменами під час попередньої війни. Вони мали забезпечувати безпеку невизнаної Нагірно-Карабаської Республіки. Ті райони НКР, які Баку вже зайняв, також залишаються під контролем Азербайджану.Крім припинення вогню, країни домовилися, що в Нагірному Карабаху щонайменше на 5 років розташуються російські миротворці, натомість Вірменія свої сили виведе.Останнє політичне загострення у Вірменії сталося 25 лютого, коли відставки Пашиняна зажадали Збройні сили Вірменії. Сталося це після того, як звільнили першого заступника начальника Генштабу Збройних сил Вірменії Тирана Хачатряна. Той раніше розкритикував слова прем'єра про неефективність російських ракетних комплексів «Іскандер».Пашинян у відповідь заявив про спробу військового перевороту в країні й подав президенту клопотання про звільнення начальника Генштабу. Також на вулиці країни вийшли противники і прихильники прем'єра Пашиняна, а активісти заблокували будівлю парламенту.",
        "authorName": "Олег Павлюк"
    },
    {
        "title": "«\"Славянский базар\" — ось це конкурси!». Міністр культури Білорусі прокоментував недопуск країни на «Євробачення»",
        "preDescription": "Коментуючи заборону Білорусі брати участь у цьогорічному «Євробаченні», міністр культури Білорусі Анатолій Маркевич заявив, що пісенний конкурс «почав дещо підмінювати загальнолюдські поняття», й назвав альтернативу — «справжній конкурс» «Славянский базар».",
        "description": "Про це Маркевич заявив в інтерв’ю білоруському державному телеканалу «ОНТ» у суботу, 27 березня.Очільник білоруського Мінкультури запевнив, що не варто перейматися позбавленням держави права на участь у цьогорічному «Євробаченні»:«Подолаємо ми ці складнощі, незугарності, що виникли. Тому що, на мій погляд, особливо в останні роки, конкурс \"Євробачення\" став дещо підмінювати загальнолюдські цінності».Що саме Маркевич мав на увазі під «підміною загальнолюдських цінностей», він не пояснив, зате одразу навів приклад «справжніх конкурсів» — щорічний фестиваль «Славянский базар» у Вітебську.«Ось це [\"Славянский базар\"] справжня майстерність, і ми пишаємося тим, що наша країна стає ось таким чудовим майданчиком», — підсумував міністр культури Білорусі.Не лише Маркевич закликав білорусів не засмучуватися через недопущення країни до «Євробачення-2021». Керівник гурту Дмитро Бутаков тому ж «ОНТ» заявив, що після рішення про відмову «з одного боку, [було] таке двояке відчуття, а з іншого — камінь з душі впав».А керівник державної «Белтелерадиокомпании» Іван Ейсмонт, приміром, висловився так: «Група \"Галасы ЗМеста\" увійшла в історію і, на мій погляд, Білорусь виграла це \"Євробачення\"».Неймовірні пригоди Білорусі на «Євробаченні»На початку березня організатори Євробачення — Європейська мовна спілка (EBU) — зазначили, що композиція «Я навчу тебе», яку для пісенного конкурсу підготував білоруський гурт «Галасы ЗМеста», не допустять у нинішньому варіанті.Зокрема, в пісні були такі рядки: «Я навчу тебе танцювати під дудочку. Я навчу тебе ходити по струночці». У EBU вирішили, що це «ставить під сумнів аполітичну природу конкурсу», й звернулися до «Белтелерадиокомпании», яка й обрала представника від країни, з пропозицією змінити пісню або представити нову.Але й нова пісня (про зайця, який впав у лисячу нору) порушувала правила конкурсу. Тому, оскільки Білорусь не подала належну пісню у встановлені терміни, організатори конкурсу резюмували, що ця країна не братиме участь в 65-му конкурсі Євробачення, що відбудеться у травні.",
        "authorName": "Олег Павлюк"
    },
    {
        "title": "У Бразилії вдруге не зареєстрували «Спутник V» через відсутність необхідних документів. Хоча на вакцину чекають у квітні",
        "preDescription": "Медичний регулятор Бразилії в суботу, 27 березня, вдруге відмовив у реєстрації російській вакцині проти коронавірусу «Спутник V», пославшись на відсутність необхідних документів. Тим часом у країні оголосили про створення двох своїх препаратів від COVID-19.",
        "description": "Як пояснило Національне агентство із санітарного контролю Бразилії (ANVISA), після повторного запиту (ТАСС повідомив про нього 26 березня) воно не отримало «важливих для аналізу» матеріалів від компанії União Química, яка подавала документи на реєстрацію російської вакцини.União Química — бразильська фармацевтична компанія. Вона представляє в країні інтереси Російського фонду прямих інвестицій, який займається просуванням «Спутника V» за кордоном.Документи на реєстрацію російської вакцини União Química подала ще наприкінці грудня 2020 року. Тоді медичний регулятор заявив, що не отримав усіх необхідних даних щодо клінічних випробувань, і відклав рішення щодо реєстрації препарату.А втім, 12 березня міністерство охорони здоров’я Бразилії оголосило про підписання контракту на придбання «Спутника V». 10 мільйонів доз вакцини планують поставити трьома партіями у квітні, травні й червні 2021 року.Раніше у США застерегли Бразилію від використання «Спутника V», заявивши, що за допомогою вакцини Росія намагається поширити свій вплив у Латинській Америці. Москва звинувачення тоді прогнозовано відкинула.Вакцинація від COVID-19 у БразиліїВакцинація в Бразилії розпочалася в середині січня 2021 року. Країна схвалила до використання китайський препарат Sinovac і британсько-шведську вакцину AstraZeneca. Станом на 26 березня з 211 мільйонів бразильців хоча б одну дозу вакцини отримали 17,5 млн людей, із них понад 4 млн (тобто менш як 2% населення) — дві дози.При цьому ситуація з COVID-19 у країні — одна з найтяжчих у світі: коронавірусну хворобу виявили за весь час у 12,5 мільйона людей, із яких 311 тисяч померли (більше лише у США). За 25 березня COVID-19 виявили в рекордних понад 100 тисяч бразильців.Тим часом 26 березня у Бразилії заявили про розробку одразу двох своїх вакцин від коронавірусу: першу, Butanvac, розробляє бразильський фармакологічний Інститут Бутантан (він займався третім етапом клінічних випробувань вакцини CoronaVac у Бразилії); другу, Versamune, створюють Університет Сан-Паулу й дві фармкомпанії.Поки що компанії просять дозволу на проведення першого й другого етапів клінічних випробувань цих препаратів на людях. А тому про швидке задоволення попиту на вакцини від COVID-19 не йдеться, уточнює CNN Brazil.",
        "authorName": "Олег Павлюк"
    },
    {
        "title": "Окупанти в Криму заявили, що судитимуться з трьома громадянами України за «причетність до організації водної блокади»",
        "preDescription": "Так званий «голова» так званого «кримського парламенту» Володимир Константинов заявив, що проти трьох громадян України будуть подані позови — за «причетність до організації водної блокади» Криму.",
        "description": "Про це Константинов заявив російському державному інформагентству «РИА Новости».За словами так званого «спікера кримського парламенту», йдеться про колишніх народних депутатів Андрія Сенченка й Рефата Чубарова, а також чинного депутата Мустафу Джемілєва (останній також був представником президента в АР Крим і Севастополі).Константинов також заявив, що згадані громадяни України «неодноразово, зокрема й у ЗМІ, заявляли про свою причетність до організації водної блокади, яка повинна кваліфікуватися не інакше як спроба геноциду й фізичного знищення людей».Це не перша заява з боку російських окупантів у Криму щодо намірів позиватися проти України через водну блокаду півострова. За кілька днів до Константинова з аналогічною заявою виступив так званий «перший заступник голови державної ради Криму» Єфім Фукс.За словами Фукса, нібито позовні документи мають бути готові до кінця квітня. Попередню вартість «збитків» від водної блокади окупаційна адміністрація оцінила в 1,5 трлн рублів і не виключила, що сума може зрости до 10 трлн рублів.Тоді ж Константинов згадував, що позови проти України розглядатимуть російські суди, починаючи з «кримських», і пригрозив «арештовувати все, що буде проходити, пролітати, проїжджати повз Крим, повз Російську Федерацію».Що треба знати про «водну блокаду» Криму?Після незаконної анексії Криму Росією Україна перекрила канал, яким вода з материкової частини потрапляла на півострів. Цим забезпечували до 85% потреб Криму в прісній воді.Підконтрольний Кремлю «глава» Криму Сергій Аксьонов стверджував, що 2020 рік став найбільш посушливим за 150 років спостережень. Із вересня 2020 року частині населення почали подавати воду строго за годинами, а потім окупаційна влада анонсувала обмеження подачі води в низці населених пунктів ще й на південному узбережжі півострова.Українська влада наголошує, що за міжнародним правом окупаційна влада повністю відповідає за водопостачання та забезпечення населення цієї території іншими ресурсами.Так званий глава Криму вимагав порушити в РФ кримінальні справи проти тих, хто перекрив Північно-Кримський канал. Водночас представництво президента України в Криму відкинуло всі звинувачення, нагадавши, що повну відповідальність несе окупаційна влада.",
        "authorName": "Олег Павлюк"
    },
    {
        "title": "У Лондоні помилково відпустили чоловіка, затриманого за сексуальні домагання. Нині поліція просить допомогти його знайти",
        "preDescription": "",
        "description": "Поліція Лондона звернулася до громадськості з проханням допомогти в затриманні 24-річного Вільяма Фернандеса: чоловіка, звинуваченого в сексуальних домаганнях і незаконному володінні наркотичними речовинами, помилково відпустили з-під варти.У квітні 2020 року Фернандеса арештували за звинуваченнями в домаганнях, оголенні в громадських місцях та володінні наркотичною речовиною класу В (британське законодавство відносить до них, серед іншого, канабіс, барбітурати й амфетаміни).24 березня працівники в’язниці Вормвуд-Скрабс на заході Лондона повідомили поліцію Лондона, що Фернандеса помилково відпустили з-під варти. У в’язниці він очікував на початок судового розгляду його справи.Наразі місцеперебування Фернандеса невідоме; до арешту у 2020 році в нього не було постійного місця проживання. Правоохоронці вважають, що чоловік наразі перебуває десь у західних районах Лондона й, можливо, ночує на станціях громадського транспорту.Людей, які побачили схожого на Фернандеса чоловіка, просять повідомити про це поліцію і в жодному разі не наближатися до ймовірного зловмисника. Тим часом поліція «досліджує всі можливі варіанти, щоб знайти Фернандеса й повернути його до в’язниці».",
        "authorName": "Олег Павлюк"
    },
    {
        "title": "Президента Бразилії зобов'язали відшкодувати журналістці моральну шкоду через принизливі коментарі на її адресу",
        "preDescription": "Суд Сан-Паулу зобов'язав президента Бразилії Жаїра Болсонару заплатити журналістці 3 500 доларів за моральну шкоду.",
        "description": "Як пише газета Folha de S.Paulo, у якій працює журналістка Патрісія Кампос Мелло, торік Болсонару заявив, що репортерка нібито пропонувала інтимні стосунки джерелу, щоб отримати негативну інформацію про президента.Журналістка через такі висловлювання подала до суду на Болсонару. Суд визнав, що президент порушив честь авторки, зашкодив їй морально і тому повинен відповісти.Крім того, що політик має заплатити за моральну шкоду, його також зобов'язали сплатити судові та адвокатські витрати. Водночас Болсонару може ще оскаржити рішення суду.Патрісія Кампос Мелло написала у Twitter, що рішення суду є «перемогою для всіх жінок». Журналістка писала матеріали про організацію, яка проводила кампанію з оббріхування опонентів Болсонару під час президентських перегонів у 2018 році.У січні Кампос Мелло виграла майже ідентичну справу проти сина президента Едуардо Болсонару. У травні 2020 року він у відео на YouTube припустив, що репортерка намагалася спокусити джерело, щоб отримати негативну інформацію про його батька.Водночас суд визнав, що заяви Едуардо були посяганням на честь журналістки, тому зобов'язав виплатити Кампос Мелло 5 200 доларів компенсації.BBC також пише, що Болсонару, який обіймає посаду президента з січня 2019 року, відомий своєю ворожістю до журналістів, які критикують його адміністрацію.",
        "authorName": "Євгенія Луценко"
    }
]